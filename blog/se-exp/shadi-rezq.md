---
title: تجربة شادي رزق
authors: [shadi-rezq]
tags: [se, second]
---

بسم الله، انا اخوكم شادي رزق طالب هندسة برمجيات من دفعة ٤٥


## أولًا: كيف وليش اخترت هندسة البرمجيات؟
انا كنت محتار بين علوم الحاسب وهندسة البرمجيات ومن وجهة نظري التخصصين متشابهة ((تقريبا)) 

<!-- truncate -->

من ناحية مهندس البرمجيات فا هوا يشوف الصورة من نطاق اوسع وانا شخص احب ادخل في الي يصير خلف الكواليس ابغا اعرف البرنامج ليه اتصمم بهذي الطريقة وليه المبرمج حط هذا هنا وخلى هذا هنا
التخصص يوريك الكواليس هذي يشرحلك بضبط كيف تبني تطبيق ((نظيف)) يلبي احتياج العميل 
## ثانيًا: جوانب التخصص
التخصص بيتشعبلك في دائرة نسميها دورة حياة البرنامج...كيف؟ البرنامج عنده دورة حياة؟؟  ايوا! اسمها software developmet lifecycle والي هي:
- جمع المتطلبات
- التصميم
- التنفيذ ((البرمجة))
- الاختبار
- الاطلاق
- الصيانة.
  
 هذي من ناحية التخصص ومن ناحية ثانية المواد المشتركة الي ضروري تدرسها زي هياكل البيانات وقواعد البيانات والخوارزميات...الخ 
- **الجانب النظري:**
من الجانب النظري في مصطلحات كثير ((جدا كثير)) ضروري انك مو بس تحفظها لا كمان تفهمها لان اغلب النظري راح تطبقه بشكل او بأخر في الحياة المهنية 
- **الجانب العملي:**
من ناحية العملي هنا العملي ماهو برمجة ((كمواد تخصص)) مو كلها لكن اغلبها مثل جمع المتطلبات العملي حقها تسوي ملف تتعلم تكتب فيه المتطلبات ومواضيع تساعدك في المتطلبات
والبرمجة غالبا تكون في المواد المشتركة
## ثالثًا: الصعوبات:
الحمدلله ماواجهت اي صعوبات ذاكر اول باول وحاول قد ماتقدر تفهم اكثر من انك تحفظ صح اغلب المواد نظري لكن النظري هذا يمديك تطبقه بينك وبين نفسك خارج الجامعة على مشاريعك التقنية الي تشتغل عليها
## رابعًا نصايح للمذاكرة:
راح اقولك الجملة المشهورة ( ذاكر اول باول) فعلا التخصص يحتاج للمراجعة المستمرة لان مصطلحاته كثييير ومع الوقت بتسهل عليك لان فيه تكرار في المواد
حاول تستعمل ادوات الذكاء الاصطناعي في انها تلخص لك وتشرحلك بشكل مفصل اكثر عشان تفهم بشكل افضل وتوصلك المعلومة
## وأخيرًا…
هذي تجربتي المختصرة كطالب في السنة الثانية التخصص مقدور عليه ان شاءالله حاولت الخصها لكم قد ما اقدر واتذكر دائما كل مرّ سيمر.
