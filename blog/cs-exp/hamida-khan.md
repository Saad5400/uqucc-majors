---
title:  تجربة حميدة خان - خريجة دفعة 43
authors:
  name: حميدة خان
  url: https://x.com/its7mida
tags: [cs, graduate]
---

## 1. إيش كان سبب دخولك لعلوم الحاسب؟

  
أكبر سبب خلاني أختار العلوم عن باقي التخصصات هو إنه ما كان عندي أبدًا أي خلفية تقنية عن التخصصات أو تخصص محدد، فاخترت العلوم لأنه يعطيني أساسيات لكل تخصص حتى أعرف منها المناسب لي وأكمل في ذاك المجال.

---
<!-- truncate -->


## 2. كطالب مستجد، كيف أعرف إذا علوم الحاسب يناسبني؟

  
إذا تحس نفسك محتار بسبب إنه ما عندك الخلفية الكاملة عن التخصصات وما تعرف أنت إيش تبغى بالزبط، أنا أقترح تدخل العلوم.

---------------

## 3. لو رجع فيك الزمن، هل بتدخل علوم الحاسب من جديد؟

  
نعم.

---------------

## 4. متى قدرت تحدد مجالك الفرعي؟ وكيف قدرت تحدده؟

  
مجالي الفرعي حددته بعد ما عرفت عن كل مجالات الحاسب، وسويت مشروع في كل واحد، وبديت أشيل كل المجالات اللي أبدًا ما عجبتني شوي شوي حتى وصلت للي أبغاه من ناحية شغفي في التعلم أكثر، واللي ساعدت ونمت فيه مهاراتي.

---------------

## 5. إيش أكثر الأشياء اللي ممكن تفيدك خلال مسيرتك الجامعية؟ مثلًا المواد الدراسية، المشاريع، الدورات التدريبية، أو الأنشطة اللاصفية؟

  
بعد تجربتي الطويلة أقتصرها في التعلم الذاتي والتطبيق العملي من خلال المشاريع. وبالنسبة للأنشطة اللاصفية البعض ما يهتم لها، ولكن كوني مهتمة فيها استفدت منها كثير وأضافت لي في مهاراتي.

---------------

## 6. كيف كانت الفرص بعد التخرج؟ سواءً في التدريب الصيفي/التعاوني أو في سوق العمل؟

  
الفرص موجودة، ولكن في منافسة، فكلنا في سباق مع الوقت والتقدم. فيُفضل تركزوا وتسوقوا لنفسكم من خلال لنكدإن ورفع مشاريعكم سواءً كبيرة أو صغيرة، حتى لو كانت مشاريع المواد، لأنها جدًا مهمة وتفرق كثير في الجانب المهني. وأكثر حاجة تساعد في زيادة الفرص توسع دائرة معارفك مع المهتمين في المجال.

---------------

## 7. ممكن تتكلم لنا عن الوظائف المستقبلية في المجال؟ وكيف تشوف سوق العمل حاليًا للمتخرجين؟

  
الوظائف المستقبلية لتخصص العلوم لكونه عام، متوفرة بكثرة، لأنه الكثير من الشركات تقبل بتخصص العلوم في شاغر مهندس البرمجيات مثلًا، وعلى كذا قيسوا باقي التخصصات.

---------------

## 8. إيش نصائحك للطلاب المقبلين على تخصص علوم الحاسب؟ وللطلاب اللي مقبلين على التخرج من علوم الحاسب؟

  
حاولوا إنكم ما تخرجوا من التخصص إلا وأنتم عارفين إيش المجال اللي حتكملوا فيه. عادي حتى لو كان أكثر من مجال واحد، بس نمّوا نفسكم فيه أكثر. وإذا عرفتوا مجالكم من بدري، حولوا على التخصص اللي فيه المجال وكملوا.

والأهم: سووا لكم ملف أعمال من بدري، وأضيفوا فيه كل مرة الشيء اللي سويتوه، سواء دورة حضرتوها أو مشروع سويتوه.

ولا تقيدوا حبكم لمجال بسبب خارجي، مثل دكتور كويس أو مادة سهلة.

---------------
