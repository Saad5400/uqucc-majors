**1. إيش كان سبب دخولك لعلوم الحاسب؟**

كنت مخيّر بين علوم الحاسب ونظم المعلومات وهندسة الحاسب، وبطبيعتي ما أحب الحفظ وما أحب مادة الفيزياء فاستبعدت الهندسة كان باقي لي علوم ونظم وقررت اختار علوم لأنه كان الأعلى في المعدل

بس بعدين اكتشفت أنه الخيار الصحيح لأنه مرا ساعدني أصير شخص يحب التعلم

---------------

**2. كطالب مستجد, كيف أعرف إذا علوم الحاسب يناسبني؟**

- إذا تحب الفهم أكثر من الحفظ
- إذا تحب تتعلم وتكتشف حاجات جديدة بينما تبحث عن مجالك المناسب

كمان إذا ما تعرف أي مجال في الحاسب تميل له

---------------

**3. لو رجع فيك الزمن، هل بتدخل علوم الحاسب من جديد؟**

نعم أكيد، التخصص مرا ساعدني وطوّر قدرتي على تقبل وتعلم حاجات جديدة وبسرعة
لو رجع فيا الزمن حتى ولو كنت محدد مجالي في الحاسب رح أدخل علوم الحاسب بس ممكن مجالي مواده تكون متنوعة (حسب خطة الجامعة) في هذي الحالة ممكن ادخله بدل علوم الحاسب
في النهاية أهم شي التعلم

---------------

**4. متى قدرت تحدد مجالك الفرعي؟ وكيف قدرت تحدده؟**

في ثالث سنة لي بالجامعة اكتشفت أني أحب البرمجة بعد ما بديت أتعلمها بطريقة صحيحة بعيدًا عن تعقيد الجامعة، وقدرت أحدد مجالي عن طريق التجربة لأنه في الجامعة كانت تصير دورات وورش عمل عن مجالات مختلفة وكنت أحضرها حتى أتعرف عليها

---------------

**5. إيش أكثر الأشياء اللي ممكن تفيدك خلال مسيرتك الجامعية؟ مثلًا المواد الدراسية، المشاريع، الدورات التدريبية، أو الأنشطة اللاصفية؟**

كلها تفيدك في صقل شخصيتك
- المواد تساعدك تطور مهارتك في التعلم وكمان لغتك بدون ما تحس
- المشاريع تطور مهاراتك في حل المشكلات وكمان يكون عندك ملف أعمال لو احتجته في التقديم على تدريب أو برنامج تدريبي معيّن
- الدورات تساعدك تتعرف على مجالات ثانية ومواضيع متنوعة وممكن تلقى ضالتك في واحد منها
- الأنشطة اللاصفية توسّع شبكة علاقاتك وتطور مهاراتك الناعمة

طبعا الحاجات ذي حتى لو دخلتها مارح تستفيد إلين ما تكون نيتك الفائدة وتوازن بينها
لو جمعت ذي الحاجات بتخرج من الجامعة بأكبر فائدة بإذن الله 

---------------

**6. كيف كانت الفرص بعد التخرج؟ سواءً في التدريب الصيفي/التعاوني أو في سوق العمل؟**

في التقنية الفرص موجودة بكثرة
المميز مارح يتعب نهائيا في إيجاد الفرص
أهم شي تلقى مجالك المناسب (عشان محد بيوظفك وأنت ما بتقدم شي) وتبني لنفسك مشاريع وتحسن هويتك المهنية عشان الناس تعرفك بعدها الفرص هي بتجيك قبل تدور لها وممكن وأنت طالب حتى

بس يظل في البعض تخرج ومحد يعرفه وما اكتشف مجاله ودخل أحد برامج الخريجين زي حق كاوست أو سدايا بعدها اتوظف مباشرة

وفي حالات استثنائية أخرى
بس المهم أنه الفرص موجودة بس اللي يفرق حالتك

---------------

**7. ممكن تتكلم لنا عن الوظائف المستقبلية في المجال؟ وكيف تشوف سوق العمل حاليًا للمتخرجين؟**

في مجالات الحاسب اسم التخصص ما يفرق دامها شهادة تقنية، أهم شي مجالك اللي حددته وسويت فيه مشاريع وطورت مهاراتك فيه

والفرص موجودة حتى ما يحتاج تبرير ودليل لأن الكل شايف كيف التقنية بتتطور ورؤية المملكة وغيرها..

أما بخصوص سوق العمل يختلف ايش مطلوب أكثر من غيره حسب المجال بس المميز واللي شغال على نفسه ما رح يتعب في إيجاد الفرص

---------------

**8. إيش نصائحك للطلاب المقبلين على تخصص علوم الحاسب؟ وللطلاب اللي مقبلين على التخرج من علوم الحاسب؟**

- للمقبلين على التخصص استفيد من مسيرتك الجامعية من ناحية مشاريع ومواد ودورات تدريبية وأنشطة لاصفية وأظهر نفسك للناس وطوّر هويتك المهنية وحاول تجرب المجالات الين تلقى المناسب لك بعدها اتعلمه وأبني مشاريع فيه أو جمع شهادات مهنية (حسب المجال مثلاً السايبر شهادات والبرمجة مشاريع)

- للمقبلين على التخرج إذا وجدت مجالك ممتاز، بس اشتغل على هويتك المهنية حتى الناس تعرفك وتفكر فيك أول ما تسمع طاري المجال. أما لو ما وجدت مجالك برضوا لا بأس استمر في البحث والتجريب وادخل برامج الخريجين اللي تقدمها كيانات كبيرة زي كاوست وسدايا وطويق وغيرهم

---------------
