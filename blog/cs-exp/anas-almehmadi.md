---
title: تجربة أنس المحمادي 
authors:
  name: أنس المحمادي
  url: https://x.com/itsanas121
tags: [cs, 45]
---

## تجربتي في اختيار تخصص علوم الحاسب الآلي

منذ الصغر وأنا شغوف بالتقنية، كانت الأجهزة تثير فضولي، وكان عندي شغف كبير بمعرفة كيفية عملها خلف الكواليس. لكن زي أي شخص في بداية طريقه، كنت أحتاج وقت حتى أترجم هذا الشغف إلى قرار أكاديمي واضح

في سنة 2019 و2020، بدأت أبحث بجدية عن التخصصات اللي تناسبني. وقتها كان الأمن السيبراني حديث العالم، وبدأت أميل له. ووقتها كان متوفر في جامعة جدة فقط، ورغم ميولي تجاهه، ما كنت وقتها فاهم التخصص بعمق. كانت أجوبتي عن سبب اختياري له سطحية، وما كنت مقتنع داخليًا

<!-- truncate -->
في سنة 2024، دخلت كلية الحاسبات، ولازلت كنت ناوي أدخل الأمن السيبراني! لكن في نهاية الترم الأول، جلست مع نفسي وسألت:
ليش؟ هل فعلًا هذا المجال يناسبني؟ هل أنا داخل عشان سوق العمل؟ عشان الراتب؟ وغيرها من الأسئلة...

والإجابات كانت غير مقنعة. حسيت إني ما فهمت التخصص بالشكل المطلوب، وإن قراري ما كان من الداخل، بل مجرد توجه عام.

وقتها قررت أبدأ رحلة بحث جديدة، لكن هذي المرة كانت أعمق. جلست جلست طويلة، استخرت ثم استشرت، ودرست كل تخصص ومجال على حدة، من كل الزوايا: ميولي الشخصية، الخطة الدراسية، متطلبات التخصص، وفرصه في سوق العمل، تطبيق عملي مبسط(مهم جدًا)، وغيرها...

---
## التخصصات/المجالات اللي فكرت فيها

1. علم البيانات كان أول تخصص شدني. عجبتني فكرة تحليل البيانات واستخلاص المعاني من الأرقام. خصوصًا التحليل والمنطق، والخطة الجامعية كانت مناسبة جدًا.

2. بعدها فكرت في هندسة البرمجيات، بحكم إني مهتم للجانب الإداري وإدارة المشاريع.
لكن الخطة الدراسية ما ناسبتني.. ليش؟ أنا بطبيعتي أحب الجانب العملي أكثر: يعجبني التعامل مع الأكواد، مع قواعد البيانات، وبشكل عام أي شي فيه منطق وأرقام وتطبيق مباشر.
وبينما هندسة البرمجيات فيه عملي لكن يركز على التوثيق، مخططات ال UML، وتحليل حالات الاستخدام (Use Cases)، وغيرها...
 
بالنسبة لي وقتها، كان واضح جدًا إن اللي يناسبني أكثر هو علوم الحاسب الآلي، لأنه يركّز بشكل أكبر على كتابة الكود، التفكير الخوارزمي، والتحليل العملي، وهذا هو الشيء اللي يناسبني واستمتع فيه

3. أما تطوير المواقع فكان ممتع جدًا بالنسبة لي. كنت أميل للباك اند أكثر من الفرونت اند، وشفت إنه مجال مطلوب وله مستقبل كبير!

---
## القرار النهائي

الآن بدأت أربط الخيوط وسألت نفسي من جديد:
وش التخصص اللي يخليني أجرب وأربط بين كل هذي المجالات؟ وأتعمق في اللي يناسبني مع الوقت، بدون عجلة واتخاذ قرار خاطئ أندم عليه مستقبلًا؟
الجواب كان واضح: علوم الحاسب الآلي

علوم الحاسب ما يحدك على مجال واحد، بل يعطيك قاعدة قوية، ومن خلالها تقدر تتفرّع براحتك.
هذا التخصص عرفت إنه الأقرب لهويتي التقنية وتوجهاتي المتعددة.
دخلته وأنا مرتاح، وأعرف إن عندي المساحة أستكشف، أتعلم، وأقرر وأنا فاهم، مو مقلد

واليوم، لازلت أستكشف. مهتم بأكثر من مجال، وأحاول أطور نفسي في كل واحد منها بقدر الإمكان (بدون تشتت)، وبإذن الله مع الوقت والتجربة، راح أركز بشكل أكبر على المجال اللي ألقى نفسي فيه فعلًا — على الأقل بنسبة 80%

---
## الأمان الوظيفي والمرونة

من الأسباب اللي خلتني اختار علوم الحاسب الآلي أيضًا، هو الأمان الوظيفي والمرونة اللي يوفرها التخصص.
يعني حتى لو تغيرت ظروف السوق، أو صارت في تحولات كبيرة مثل تطور الذكاء الاصطناعي، وقلّ الطلب على أي مجال — وهذا احتمال نظري بعيد — ما راح أكون محصور.
بالعكس، التخصص هذا يعلّمني كيف أفكر كمبرمج، كمحلل، كمهندس، وكقائد مشاريع
وكل مجال من هالمجالات له فرصه، وحتى لو قلّ الطلب في مجال، أقدر أروح لمجال آخر بدون ما أبدأ من الصفر

---
## نصيحة أوجهها لأي شخص محتار
لا تختار التخصص عشان اسمه، ولا عشان الناس. اسأل نفسك، اختبر شغفك، وافهم قدراتك، وخل القرار يجيك من داخلك، مو من الضغط الخارجي أو بشكل عشوائي.

*أخيرًا، هذي تجربتي الشخصية كـ أنس، والأكيد إنها تختلف من شخص لآخر.*
