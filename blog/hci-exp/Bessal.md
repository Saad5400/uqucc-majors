---
title: تجربة بيسال سمكري تفاعل انسان مع الحاسب
authors: [BESSAL]
---

أهلاً! أنا بيسال سمكري، طالبة التفاعل بين الإنسان والحاسوب (HCI)،دفعة 45 وراح أشارككم تجربتي اللي أتمنى تلهم وتفيد أي أحد تايه أو محتار.

:::info[اتمنى تجربتي تفيدكم حتى لو بشي بسيط]
:::


## أولاً: كيف عرفت إن HCI هو مجالي؟


خليني اكون واضحه معاكم انا شخص ما كان يفكر اصلن في الحاسب لكن الاقدار شأت ودخلت الحمدالله اني اعطيت نفسي فرصه وكملت فيه 
غي البداية انا شخص مره خيالو واسع ويسال مره كتير كيف جا طيب ليه وكيف صار اساله كتير 
ما كنت اعرف مره في التقنية وأشياء الحاسب، 
كنت أسأل نفسي: ليش هدا الزر هنا؟ ليش التصميم كدا؟ ليه الناس تترك التطبيق بسرعة؟
مع الوقت، بدأت أكتشف انو في شي اسمو HCI، ولما تعمقت فيه، حسيت إني لقيت نفسي. تخصص يجمع بين التقنية، التصميم، فهم الناس، وتحسين تجاربهم. حرفيا يجمع أشياء جديدة ماكنت اعرفها واشياء انا دايم اسالها .

<!-- truncate -->




## ثانيًا: كيف عشت التجربة؟
درست مواد برمجة وتصميم، واشتغلت على مشاريع فيها HTML, CSS, JavaScript، وكنت دايم أحرص (أطبق اللي أتعلمه بشكل عملي) وركزو في دي الجملة اطبق يلي اتعلمو
دخلت هاكاثونات، وقدمت معسكرات، ودربت طلاب من جامعات مختلفة على UI/UX، دربتهم بعد ماحسيت اني ملمه بهادا المجال واشتغلت مع منصات حقيقية، 
تعلمت أشتغل مع الفريق، أشرح، أسمع، وأتخذ قرارات، كنت دايم احرص اني اكون قائدة الفريق ليه عشان ابا اعيش تجربة اني انجح المشروع ادعم الفريق هل انا قد اني اكون قائد لهم او لا ومرات تزبط ومرات لا عادي الحياة فرص. وكل يوم أتعلم شي جديد، مو بس عن التخصص، حتى عن نفسي.




## ثالثًا: الصعوبات
مت نقول صعوبات قد ماكانت تحديات واكبر تحدي كان صعب عليا انظم وقتي في كل شي وفي تحديات كانت تطلع لي على الطريق، وكل وحدة علمتني شي.
 • ضغط المهام وتعدد الأدوار:
خصوصا لما كنت أشتغل في كذا جهة بنفس الوقت، بين التدريب، والمشاريع، والدراسة. كنت أحس أحيانا إني مضغوطة مره، بس تعلمت كيف أرتب وقتي، وأقول “لا” لما أحتاج أركز على شي أهم وانتو رتبو ايش هو الشي يلي اهم في دا الوقت.
 • الخوف من الغلط:
كنت في البداية أتردد أقدم أفكاري أو أتكلم مع دكتور او دكتورة شي في بالي واناقشهم فيه واخاف من الفشل واتردد لاني شخص مايقبل كلمة لا  أخاف أقول شي يطلع غلط. بس مع الوقت فهمت إن الغلط مو نهاية العالم، هو بداية التعلم، وكل محاولة كانت تخليني أثق بنفسي أكتر اشتغلت مع فريق اول فريق اشتغل معا كان فريق معتمد على القائد بس وحاولت اكمل معاهم لان مو كل شي يجي على مزاجنا ودخلت فريق تاني وكان افضل فريق مر وسوينا مشاريع المواد كلها باحسن صورة فا لا يجيكم احباط لما تجو مع فريق مشروع مو احسن شي عادي بلعكس اتعلمو .
 • الفرق بين الدراسة والواقع:
اللي ندرسه شيء، والتطبيق الحقيقي شيء تاني. أحيانا تحس إنك فاهم كل شي نظريا، بس لما تطبق تحس الدنيا مختلفة. ودا شي شجعني و خلاني أشتغل أكتر على الجانب العملي، وأربط اللي أدرسه بالواقع.
 • الشك في النفس:
فترات كتيرجاني شعور هل أنا قدها؟ هل أنا في الطريق الصح؟ طيب انا رح اوصل؟ ، بس كل مرة أرجع أزكر نفسي بالبدايات، وأشوف التطور اللي وصلت له، وأكمل.
وانتبهو تجيكم فكرة اروح تخصص تاني اول ماتحسو بضغط لاني كنت كدا وقت الضغط الواحد يهرب لمكان اريح فا دا شي غلط ركزو في يلي انتو فيه وزكرو نفسكم هيا فتره وحتعدي على خير وشوف ورا انتو كم عتبه نجحتو واتخطيتوها.
واللي تعلمته من هذي التحديات:
 • إن الضغط مؤقت، بس الإنجاز يبقى
 • وإن صوتك يستحق يُسمع، حتى لو كان مرتبك
 • وإن الشغف هو اللي يخليك تكمل، مهما كثرت العقبات
 • وإن الغلط مو نهاية الدنيا،نهاية الدنيا لو انت ماتعلمت من غلطك 
 •
 •
 



نصيحتي لكم:
 • طورو مهارتكم 
 • اشتغلو على نفسكم وخلوها افضل من امس وقبلو وقبلو
 • ركزو على مسار واحد من مجال hci لان مجالته كتير وحاول تتقن شي واحد منها بعدين شوف يلي بعدو
 • ادخلو دورات وتعلمو من برا اكتر لا تقولو خلاص درجاتي عالية انا ممتاز مو شرط
 
## هل كان كل شي سهل؟ لا طبعًا!:

مريت بأيام ضغط، وبروجيكتات تطفش، ومواقف تحطمك وتخليك تعيد تفكيرك في كل شي.
بس الشي اللي كان يخليني أكمل هو إني مؤمنة إني في المكان الصح. كل تحدي مر علي، علمني شي وساعدني أتطور.

 ## نصايحي لك لو كنت تفكر تدخل هذا التخصص:

 • اسمع لصوتك الداخلي، لا تختار تخصصك عشان فلان قال أو لأنك سمعت إنه له مستقبل.
 • جرّب، لا تخاف تغلط، أهم شي إنك تتعلم وتعرف نفسك أكتر.
 • ركّز على الجانب العملي، سوي مشاريع، جرب أدوات، وشارك في فعاليات. التطبيق هو اللي يصنع الفرق.
 • طوّر مهاراتك الشخصية: تواصلك، تفكيرك النقدي، قدرتك على الشرح. كل هذا يفرق!
 • لا تنسى تستمتع! التخصص هذا ممتع لو دخلته بشغف.

 

 ## رابعًا نصايح للمذاكرة:
عن تجربتي 
1. ادعي وتوكل على الله:
سلاح ما يخيب. سوي اللي عليك، وتوكل على الله، وخل إيمانك قوي إنك قدها.
2. افهم قبل لا تحفظ:
خصوصًا في مواد التخصص، الفهم يسهل عليك كل شي. لما تفهم ايش معنى المصطلح أو المخطط، تقدر تطبقه وتشرحه وتستخدمه في أي سيناريو.
 3. جزئ المعلومة:
لا تحاول تزاكر كل شي مره وحدة، قسم الشباتر على أيام، وكل يوم خد لك جزئية بسيطة، وراجعها بعد فترة وافضل شي فادني بعد كل نهاية شابتر احط اساله لنفسي واحلها كدا مارح تنسى المعلومه مره.
4. اربط المعلومات ببعض:
يعني لو تذاكر عن مادة التصميم البصري، حاول تتزكر مثال حقيقي صممته أو شفته، هذا يخلي المعلومة تثبت أسرع.
 5. الممارسة = تثبيت:
لا تكتفي بالقراءة، اتعلم بيدك، مو بس بعينك.
6. خد راحة :
مو كل وقتك لازم يكون مزاكرة. خذ لك بريك، صفي بالك من كل شي، وارجع وانت منتعش. الضغط يقتل التركيز.
 7. اعرف وقت المزاكرة المناسب لك:
فيه ناس يركزوا بالليل، وفيه صباح، اعرف وقتك الذهبي وخله وقت المزاكرة. لا تقلد أحد.
 8. لا تطارد المثالية:
ذاكر المهم، افهم المهم، ولا تضيع وقتك على تفاصيل ما تنسأل. الذكي هو اللي يزاكر بذكاء، مو اللي يزاكر كتير.
 


## وأخيرًا…
تخصصي مو مجرد مواد أعديها، ولا درجات أجمعها، هي رحلة قاعدة أتعلم فيها عن نفسي قبل لا أتعلم عن الناس.
كل تجربة مريت فيها – سواء كانت هاكاثون، تدريب، أو حتى تحدي بسيط – خلتني أقرب من شغفي أكتر.

إذا كنت تحب تفهم الناس، وتبغى تصمم شي يلمس حياتهم ويخليها أسهل، فمجال HCI بيناديك.
مو لازم تكون تعرف كل شي من البداية، أهم شي تكون شغوف ومستعد تتعلم وتغلط وتقوم من جديد.

أنا بيسال، وهذي كانت تجربتي في عالمhci هي خطوة في طريق أبغى أترك فيه أثر، مو بس بصمة.
أكتب حكايتي بكل شغف، وأصمم كل تجربة كأنها توقيعي الخاص.
البداية كانت حلم، واليوم صارت واقع أعيشه،
أما الباقي؟ فهو مستقبل أرسم ملامحه بنفسي…
بقلب مؤمن، وعقل طموح، وشغف
